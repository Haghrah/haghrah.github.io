---
layout: post
title: "دوغولدوم بیر ائوده"
date: 2020-10-17
author: بکیر وهاب اوغلو چوبان‌زاده
dir: rtl
tags: شعر
---


دوغولدوم بیر ائوده، تاوان حس، کؤمور،<br/>
ایچینده کول اولموش نئچه گنج عمر.<br/><br/>

اوتسوز عائله‌میز دوشدو پیس حالا،<br/>
اؤلمک بیر بلا دیر، قالماق بیر بلا.<br/><br/>

دکانچی «کوستا»یا بورجوموز خاروار،<br/>
گؤندریب اوغلونو، سؤیوب او کی وار.<br/><br/>

آرتیرمیر معاشی بیر قپیک دئسن،<br/>
خوزئیین باغیریر، گولور ایسته‌سن. (خوزئیین: ارباب، ایش صاحبی)<br/><br/>

قیش دا گلیپ چاتدی آرتیق قاپییا،<br/>
قاپی یوخ گئده‌سن بیر ایچیم سویا.<br/><br/>

دئمه اولمایاجاق شیلری آنا،<br/>
هئچ کیمین رزقینی کسمه‌میش خدا.<br/><br/>

قوی بیر آز عقلیمی توپلاییب دوروم،<br/>
بیر قدر ایپ تاپیب جهره‌می قوروم.<br/><br/>

بالاما، اؤزومه، الله‌ـیم وئرر،<br/>
البت یاشاماغا بیر یول گؤسترر.<br/><br/>

باخسانا، نه گؤزل اوشاغین گؤزو،<br/>
بیر آووج نور سانکی، قافاسی، اوزو.<br/><br/>

دور حله، آتاسی، بیر ایگید اولسون،<br/>
آتلانسین، طالعین ساچینی یولسون.<br/><br/>

نه شیرین گؤزو وار، گؤزل باشی وار،<br/>
قلمله چکیلمیش چاتما قاشی وار.<br/><br/>

قوی دؤنسون آناسی باشینا، تانریم،<br/>
گؤزونه، ساچینا، قاشینا، تانریم.<br/><br/>

بایرامدا قالوشسوز قالماسین بکیر، (قالوش: بیر نوع باشماق)<br/>
باخیب وارلیلارا چکمه‌سین فکر.<br/><br/>

قونشو دا دئییر کی کتان آلان وار،<br/>
اونا ساتماق اوچون بیر شی تاپیلار.<br/><br/>

سن اوتور آغلاما، اوخو، دعا ائت،<br/>
«عَمَّـ»ـنی هجالا، هجالا «توبة».<br/><br/>

بئلیمده ساچاغی اولان آغ قورشاق،<br/>
باشیمدا بوزارمیش دری، چال پاپاق.<br/><br/>

مات قالیر بونلاری گؤررسه هر کیم،<br/>
چوبانا بو قدر یاراشسین گئییم.<br/><br/>

جامعه آتاملا گئدیریک هر گون،<br/>
چاغیریر یانینا یاشلی مؤذّن.<br/><br/>

اوخویوب یورکدن تانری سؤزونو،<br/>
اوستومده گؤرورم ملک گؤزونو.<br/><br/>

من آمین دئیه‌نده الله‌ـیم گؤرور،<br/>
کؤنلومه مین دیلک مین آرزو گلیر.<br/><br/>

آنامین یانینا گلیرم بیر باش،<br/>
ساریلیر اؤپورم، گؤزلریمده یاش.<br/><br/>

ایندیسه آبدست آل، اوخو بیر «یاسین»،<br/>
اؤلولر اویانسین، گولوب سئوینسین.<br/><br/>

دوغولدوم بیر ائوده اوجاغی سؤنوک،<br/>
خلقیمین یوره‌گی، جیگری کؤروک.<br/><br/>

قونشوموز آرتینلر، کوستیالار ایدی،<br/>
هره‌سی بیر زنگین، بیر میراسئدیدی. (میراسئد: میر آغا سید)<br/><br/>

اونلاردا توی اولسا، بیزه یوخ یوخو،<br/>
اؤلسه‌لر گئت آغی مرثیه اوخو.<br/><br/>

اونوتمام یاد ائلده غریب اولسام دا،<br/>
سارالیب، قایغیدان درددن سولسام دا.<br/><br/>

ایسته‌ره‌م یوردومو سارای ائیله‌یه‌م،<br/>
آتامی، آنامی، من بای ائیله‌یه‌م.<br/><br/>

ایسته‌ره‌م من آچام مکتب مدرسه،<br/>
وارلییا، یوخسولا، خلقه، هر کسه.<br/><br/>

تاپسینلار قرآندا سئوگییه آیت،<br/>
سئومه‌یه‌ن کافر دیر، اوستونه لعنت.<br/><br/>

نه وقت کی بیر کاسیب مسجده گلسه،<br/>
ساغینا، سولونا، سلاملار وئرسه،<br/><br/>

اوندان سونرا اوردا اولماسین دعا،<br/>
کاسیبا اولاجاق دعادان باشقا.





