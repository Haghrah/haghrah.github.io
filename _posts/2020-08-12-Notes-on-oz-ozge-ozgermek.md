---
layout: post
title: "اؤز، اؤزگه و اؤزگرمک"
date: 2020-08-12
author: ارسلان
dir: rtl
tags: دیلچیلیک صرف
---

# اؤز و اؤزگه
«اؤز» و «اؤزگه»نیڭ نه آڭلامدا اولمالارینی آچیقلاماق گرک دگیلسه ده، بونلاریڭ نئجه بیر بیرلری ایله علاقه‌ده اولمالارینی آیدینلاتماق فایدالی دیر. «اؤزگه» سؤزو «اؤز» کؤکوندن دیر و «ـگه» اکینیڭ قوشولماسی ایله یارانیب دیر. «ـگه» اکی دیلیمیزده آز ایشله‌نن اکلردن بیری اولسا دا، کؤکه قوشولماقلا نه آڭلامی یاراتماسی تخمین ائدیله‌بیلر. «اؤزگه» «اؤز»ون نفیی دیر، یعنی «اؤز» اولمایان. فارسجایا جلگه اولاراق گیرمیش «چؤلگه» سؤزو ده بو قاعده ایله یارانیب دیر، یعنی «چؤل» اولمایان یئر! «ـگه» اکی تورکمنجه‌ده داها آرتیق ایشلنر و فعللریڭ سونونا قوشولار. بیر تورکمن یولداشیمدان «گله‌جکگه» لفظینی ائشیدیب نه معنیده اولماسینی سوروشدوغومدا «گلمه‌یه‌جک» جوابینی ائشیتمیشدیم.

## اؤزگرمک فعلی
تورکجه‌نیڭ شرق لهجه‌لرینده «اؤزگه» سؤزوندن یارانان «اؤزگرمک» فعلی متداول فعللردن دیر، لکن اوغوزلار عمومیتله بو فعلی ایشلتمزلر. «اؤزگرمک» بیر ذاتیڭ اؤزو دگیشیلمه‌دن صفتلرینیڭ دگیشیلمه‌سی معنیسینده دیر.

## اؤزگرمک ایله دگیشمک فعللرینیڭ معنیده فرقلری
«دگیشمک» فعلی «دگـ»ـدن آلینیب دیر و ایکی ذاتیڭ بیر بیرینه دگمک معنیسینده دیر. لکن عمومیتله، استعاره اولاراق، مبادله و تعویض معنیسینده ایشلنر. «دگیشمک» فعلینینڭ صرفی یاپیسیندان بللی اولدوغو کیمی، ایکی ذات آراسیندا اولوشان بیر عمل دیر. بحثیڭ دوامی اوچون بیر مثال فایدالی دیر. فرض ائده‌ک بیر گؤی رنگلی سخسی بارداغیمیز وار دیر، داها بو بارداغیڭ رنگینی بگنمه‌مگیمیز اوچون سوڭرادان اونو یاشیل بویامیشیق. بارداق اؤزگریلمیش دیر لکن دگیشیلمه‌میش دیر. بارداق دگیشیلمیش دیر دئمک یاڭلیش دیر، لکن بارداغین رنگی دگیشیلمیش دیر دئمک دوغرو دور. منجه بعض درین دوشونجه‌لری دیل واسطه‌سییله آچیقلاماق اوچون ۱) «اؤزگرمک» فعلی بیزیم دیلده ده ایشلنمه‌لی دیر، ۲) دگیشمکله معنیسینیڭ فرقی ایشلنیرکن رعایت ائدیلمه‌لی دیر.

