---
layout: post
title: "عبادات اسلامیه‌دن زکات"
date: 2021-04-22
author: احمد هادی مقصودی
dir: rtl
tags: نثر
---


### زکات

۱) إنّ اللّه افترض علیهم (ای المؤمنین) صدقة فی اموالهم تؤخذ من اغنیائهم و تُرَدُّ علی فقرائهم؛ عن ابن عباس
معناسی: تحقیق الله تعلی مؤمنلرگه ماللرندن زکات صدقه‌سینی بیرونی فرض قیلدی، اول زکات اولوشی مؤمنلرنڭ بایلرندن آلنوب فقیرلرینه طاراتلور (قایتارلور).

۲) دین اسلامده بالغ و عاقل بولغان مؤمن بنده‌گه فرض بولغان الوغ عبادتلرنڭ دورتنچیسی هر یلده بر مرتبه مالدن (زکات) بیرو در.

۳) بر کشیگه زکات فرض بولو اوچون، اول کیشینڭ زکات چغاطورغان ماللرنڭ برسندن (نصاب) قدرینه یعنی زکات چغارلق مقدارینه بر یل خواجه بولووی شرطدر. مالغه خواجه بولغاندن صوڭ بر یل طولغانچی زکات بیرو فرض بولمی طورور. بر یل طولغاندن صوڭ هر یل طولغان صاین بر مرتبه بار قدر مالینڭ زکاتینی چغارو فرض بولور.

### زکات ماللری

۴) زکات چغارلا طورغان ماللر (۳) تورلیدرلر: ۱) آقچه ۲) حیوان ۳) سودا مالی.

۵) اوشبو اوچ تورلی مالدن باشقه یورط ییرلر، کییملر، کتابلر، صاوتلر و باشقه معیشت قوراللری کبی (حاجت اصلیّه)دن بولغان ماللردن و هم (اجاره) طریقنچه حق ایله بیرله طورغان یورطلردن، ایگنلک، پچه‌نلک و اورمانلق ییرلردن زکات بیرو فرض توگلدر.

۶) بورچلی کشینڭ قولنده‌غی مالینڭ بورچندن آرتقانی غنه اوزنکیدر. شونڭ اوچون آڭا مالینڭ بورچقه تییشلی بولغان قدرندن زکات بیرو فرض بولماس.

۷) بورچقه بیرلگان مال کشینڭ اوز مالیدر. اگر ده اشانچلی کشیده بولوب، سند -سند ویکسل کبی بر دوکمینتدر- ایله دعوا قیلوب آلو ممکن بولورلق بولسه، خواجه‌سینه آندن زکات بیرو تییشلی بولور.

۸) آقچه‌دن مراد، آلتون و کوموش مالیدر. ته‌نکه ایتوب صوغلغان بولسه‌لر ده، یا که صوغلماغان حاللرنچه بولسه‌لر ده یا که برزینت ایتوب اشله‌نگان بولسه‌لر ده، اوزلرندن کیمره‌ک باقر ایله قاتشقان بولسه‌لر ده، آلتون و کوموش ماللرندن زکات بیرو فرض در.

۹) آلتون و کوموش اورننده استعمال قیلنغانی سببلی باقر آقچه‌دن ده و هم خزینه‌ده صاقلانا طورغان آقچه‌نڭ سندی بولغانی اوچون، کاغذ آقچه‌دن ده زکات چغارو تییشلیدر.

۱۰) زکات چغارلا طورغان حیوانلر: قوی، صارق، که‌جه، صییر، تویه، آت کبی یورط حیوانلریدر. بو حیوانلرنڭ جه‌ی کوننده همان قرده آشاب یوری طورغانلرندن غنه زکات چغارلور. یورط خدمتنده بولغان حیوانلردن زکات چغارلماس.

۱۱) ایشه‌ک، قاچر، بلان و قر که‌جه‌سی کبی حیوانلردن زکات چغارلماس.

۱۲) سودا مالندن مراد، نیندی ذاتدن بولسه ده، صاتارغه دییوب نیت قیلنغان حلال مالدر.


### نصاب

۱۳) بر مالدن زکات بیرو فرض بولو اوچون، اول مالنڭ نصاب قدرینه (*) طولمقلغی شرطدر. نصابقه طولماغان مالدن زکات بیرو فرض توگلدر. 

۱۴) زکات چغارلا طورغان ماللرنڭ نصابلری تورلیچه در؛ مثلا آلتوننڭ نصابی (۲۰) مثقالدر که (۱۰۰) صوم چاماسنده در. کوموشنڭ نصابی (۱۴۰) مثقالدر که (۳۵) صوم چاماسنده در. قوی، صارق و که‌جه‌نڭ نصابی (۴۰) باشدر. صییرنڭ نصابی (۳۰) باشدر. تویه‌نڭ نصابی (۵) باشدر. آتنڭ نصابی برسی بایطال بولمق شرطی ایله (۲) باشدر. سودا مالینڭ نصابی بهاسی کوموش نصابی قدر بولو در.

۱۵) مالنڭ زکاتقه بیرله طورغان اولوشی مجموعینڭ قرقدن بر اولوشی چاماسیدر. مثلا (۲۰) مثقال آلتوندن یارتی مثقال قدری زکاتقه بیرلور. (۱۴۰) مثقال کوموشدن اوچ مثقال یارم قدری بیرلور. باقر آقچه، کاغذ آقچه هم سودا مالی کوموش بهاسی ایله حساب قیلنورلر.

۱۶) اگر ده بر کشینڭ آلتونی اوزی گنه نصابقه طولماسه، کوموش ایله باقر و کاغذ آقچه‌لر ایله هم سودا ماللری ایله برگه قوشلوب حساب قیلنور. اگر ده مجموعینڭ بهاسی کوموش نصابینه طولسه، بهالرینڭ قرقدن بر اولوشی قدرینی زکاتقه بیرو تییشلی بولور.

۱۷) قرق صوملق مالدن زکاتقه بر صوم بیرلور، (۱۰۰) صوملقدن (۲) صوم (۵۰) تیین بیرلور، (۱۰۰۰) صوملقدن (۲۵) صوم بیرلور.

۱۸) قرق قوی صارق و که‌جه اوچون بر قوی بیرلور. قرقدن آرتق بولغانده هر یوز قوی اوچون بر قوی مقداری بیرلور. (وفیه)

۱۹) اوتوز صییر اوچون بیر یه‌شلک بر بزاو بیرلور. (۴۰) صییر اوچون ایکی یه‌شلک بر بزاو بیرلور. (۳۰)دن و (۴۰)دن آرتقانلرینڭ هر برسی اوچون بر یه‌شلک بزاو بهاسینڭ (۳۰)دن بر اولوشی بیرلور. مثلا بر یه‌شلک بزاونڭ بهاسی (۱۵) صوم چاماسنده بولغانلقدن نصابدن آرتقان صییرلرنڭ هر برسی اوچون (۵۰) تیین چاماسی بیرلور.

۲۰) ایکرمی دورت یاشقه طولغانچی هر بیش تویه اوچون بر قوی بیرلور (۲۵) تویه اوچون بر یه‌شلک بر تویه بالاسی بیرلور ...

۲۱) آتلرنڭ هر برسی اوچون بهاسینڭ قرقدن بر اولوشی بیرلور.

۲۲) زکات اوچون تییشلی بولغان قوی، بزاور و تویه بالاسی اورنینه بهالری قدر آقچه بیرو ده درست بولور.

۲۳) بر یلنڭ باشنده نصاب قدر مالغه خواجه بولغان کشینڭ مالی آرتا آرتا، یل طولغانچی کوبه‌یسه، اول کشیگه مالینڭ مجموعندن زکات بیرو فرض بولور؛ شویله که، صوڭندن آرتقان ماللرغه یل طولماسه ده زکاتلرینی چغارو تییشلی بولور.


### زکات بیرله طورغان کشیلر

۲۴) زکاتنی، قولنده نصاب قدر مالی بولماغان، فقیر و مسکین کشیلرگه بیرو تییشلیدر.

۲۵) و دخی قولنده مالی قالماغان مسافرگه ده خرجلک ایتوب بیرلور گرچه آنڭ یورطنده مالی بولسه ده. و دخی بورچینی توله‌رگه یاردم بولسون اوچون، بورچی کوب کشیگه ده بیرلور، گرچه آنڭ قولنده نصاب قدر مالی کورنسه ده.

۲۶) (عامل) قولینه یعنی زکات جییارغه تعیین قیلنغان کشیگه ده بیرلور؛ آنده جییلغان زکات آقچه‌سی بیت‌المالنڭ فقیرلرگه بیرله طورغان صوماسینه قوشلور. خدمت حقی ایتوب عاملنڭ اوزینه ده زکاتدن جییلغان مالدن بر چاما بیرلور، گر چه بای کشی بولسه ده.

۲۷) کشی، زکاتینی اوزینڭ آتاسینه، آناسینه، بابا و ئه‌بیلرینه، بالالرینه و بالالرینڭ بالالرینه، ایرینه یا خاتونینه و دخی قولنده نصاب قدری مال بولغان بای کشیگه و بای کشینڭ یه‌ش بالاسینه بیرو درست توگلدر. اگر ده بیرلسه، زکاتقه حساب قیلنماس، بلکه بوله‌ک و هدیه حکمنده بولور.

۲۸) زکاتنی اوزینڭ فقیر قرداشلرینه، فقیر شاگردلرگه فقیر طول خاتونلرغه، کسبدن عاجز بولغان ضعیف کشیلرگه بیرو آرتغراقدر. دین و علم خدمتنده بولوب کسبدن، (اجره‌و وظیفه)دن محروم بولغان کشیلرگه، گرچه قوللرنده نصاب قدر ماللری کورنسه ده، زکات بیرو درستدر. چونکه آنلر لوازملرینی طاشلاب کسبکه طوتنغانچی هر برسی فقیر کشی حکمنده درلر.

۲۹) بر مالنی زکات ایتوب بیرگان وقتده خواجه‌سی زکاتدن بولووینی نیت قیلوو دخی آلوچینڭ قولینه تمام طابشروب (تملیک) قیلوب بیرو لازمدر. زکات نیتی ایله بیرلمه‌گان مال و دخی آلوچینڭ قولینه مال ایتوب طابشرلماغان نه‌رسه، زکاتدن حساب قیلنماسلر.

۳۰) اگر ده بر مال زکاتقه بیرورگه دییوب تعیین قیلنغان بولسه، بیرگان وقتده زکاتدن بولووینی نیت قیلنماسه ده، زکاتدن حساب قیلنور.

۳۱) زکات صوماسینی آیرم جییوب فقرانڭ اوز قولینه طابشرا طورغان جمعیت خیریه‌لرگه ده زکات بیرو درست در. اول وقت جمعیتڭ خزینه‌داری زکات بیروچینڭ وکیلی حکمنده بولور.

### عشر

۳۲) یاغمور صووی یا یلغه صووی ایله اوسکان آشلقلرنڭ و ییمشلرنڭ هم پچه‌نلرنڭ و دخی بالنڭ زکاتلری عشرلریدر. شویله که حاصل بولغاندن صوڭ بر مرتبه اوندن بر اولوش قدرلرینی بیت‌المال خزینه‌سینه یا که فقیرلرگه بیرو خواجه‌لرینه فرضدر.

۳۳) عشر ماللرینڭ نصابلری یوقدر؛ نی قدر حاصل بولسه‌لر، شول قدرلرینڭ اوندن بر اولوش قدری عشر ایتوب بیرلور. ایگو اورو و تربیه قیلو خرجلری ده چیگرلمس.

۳۴) مذکور ماللردن فرض بولو اوچون خواجه‌لرینڭ بالغ عاقل و بای بولولری ده شرط توگل در. صبی، دیوانه و فقیر کشیلرنڭ آشلقلرندن ده، عشرلری چغارلو تییشلیدر.

۳۵) اوطون و قامش کبی نرسه‌لردن عشر چغارو لازم بولماس.

۳۶) یاغمور کوب یاغمی طورغان ییرلرده چغر و چیله‌کلر ایله صوغارلغان آشلقلردن کامل عشر بیرلمس. بلکه عشرنڭ یارتیسی غنه، یعنی یگرمیدن بر اولوشی گنه بیرلور.

۳۷) عشر ده، زکات بیرله طورغان فقیر کشیلرگه گنه بیرلور.

### فطره

۳۸) حاجت اصلیه‌سندن آرتق کوموش نصابی قدر، یعنی (۳۵) صوم چاماسینده مالی بولغان کشیگه رمضاندن صوڭره عید فطر کوننده اوزی اوچون هم صبی بالالری اوچون (فطره) صدقه‌سی بیرو واجب بولور.

۳۹) خاتونی و بالغ بولغان بالالری بای بولسه‌لر، فطره آنلرنڭ اوزلرینه واجب بولور. اگر ده فقیر بولسه‌لر، هیچ کمگه واجب بولماس.

۴۰) اگر ده بر کشی خاتونی و الوغ بالالری و خدمتچیلری اوچون ده فطره صدقه‌سینی اوزی بیرسه، البته ثوابسز بولماس.

۴۱) چیتنلک ایله ترکلک قیلا طورغان فقیر کشیلرگه فطره صدقه‌سی بیرو واجب توگلدر. اگر ده بیرمکچی بولسه‌لر، اوزلرندن فقیرره‌ک کشیلرگه بیرو تییشلیدر.

۴۲) فطره صدقه‌سینی عید فطر کوننده طاڭ آتقاندن صوڭ عید نمازی اوقولغانچی بیرو ثوابلیراقدر، چونکه بایرام ایته‌رگه آقچه‌سی بولماغان فقیرلرنی بایرام بولغانچی سویندرو آرتغراقدر. رمضان آیی اچنده بیروب قویوده درست بولور. عید اوقولغانچی بیره آلمی قالغان کشی صوڭندن بیرور.

۴۳) فطره صدقه‌سی ده، زکات و عشر کبی فقیر کشیلرگه گنه بیرلور.

۴۴) فطره اوچون هر کشی باشندن بایلغی اورتا بولغان کشیگه (۴) قاداق چاماسی بغدای یا (۸) قاداق چاماسی آرپا بیرو و بایراق کشیگه (۴) قاداق چاماسی خرما یا (۸) قاداق چاماسی یوزوم بیرو تییشلیدر. بونلرنڭ اورنینه بهالری قدر آقچه بیرو ده درست بولور.

۴۵) بغداینڭ پولی بر صوم بولغان یللرده هر کشی باشندن فطره اوچون (۱۰) تیین بیرو ده کافیدر، بغدای بیک آرزان بولوب پولی (۳۰) تیین گنه بولغان ییرلرده کشی باشندن (۵) تیین بیرو ده کافی بولور.

### فدیه

۴۶) قضاغه قالوب ده، صوڭندن قضا قیلنماغان روزه و نمازلری بولغان کشیگه، اوزندن قالاچق مالندن شول روزه و نمازلری اوچون (فدیه) بیرو ایله وارثلرینه (وصیّت) ئه‌یتو واجبدر.

۴۷) بویله وصیت ئه‌یتکان کشی وفات بولا قالسه، قالغان مالینڭ اوچ اولوشدن بر اولوشی قدری ایله هر بر قضا قیلنمی قالغان روزه و نمازلری اوچون فدیه بیرو وارثلرینه واجب بولور.

۴۸) فدیه‌نڭ مقداری هر بر کون روزه اوچون و بیش وقت نمازنڭ هر برسی اوچون و هم وتر نمازی اوچون بر فطره صدقه‌سی قدر در.

۴۹) وقتنده طوتلغان روزه و اوقولغان نمازلر اوچون یا که صوڭندن قضا قیلنغان روزه و نمازلر اوچون فدیه بیرو لازم توگلدر. شویله ایسه ده، قضالق اوچون بیروده ضرر ده یوقدر. شونڭ اوچون کوب وارثلر میتنڭ بالغ بولغان زمانندن باشلاب اولگان وقتینه قدر فرض بولغان روزه و نمازلرینی حساب قیلوب همه‌سی اوچون فدیه بیره‌لر.

۵۰) فدیه‌نی (۴) قاداق بغدایدن حساب قیلنغانده، هر روزه و نماز اوچون (۱۰) تیین چاماسنده بولادر. -چونکه کوب یللرده بغداینڭ قاداغی ایکی تیین یارم چاماسندن آرتق بولمیدر. بعض طرفلرده قاداغی بر تیینگه ده توشه در.- بو حسابدن بر یللق روزه و نمازلرنڭ مجموعینڭ قدیه‌سی (۲۱۵) صوم (۳۰) تیین چاماسنده بولادر.

۵۱) میّتنڭ بالغ بولغاندن صوڭغی یللرینڭ هر برسینڭ فدیه‌سینی چغاروب بترو اوچون بر یللق فدیه‌نڭ بهاسی قدر بر مال ایله (دَور) قیلو، یعنی قات قات بیروب ئه‌یلندرو  کوب ییرنڭ اهل اسلامی آراسنده عادت بولمشدر شریعتکه خلاف اش توگلدر. لکن دَور قیلناچق مالنڭ بهاسی، بغداینڭ پولی بر صوم بولغان یلده (۲۱۵) صوم چاماسندن کیم بولماسقه تییشلیدر.

### صدقه

۵۲) زکات، عشر، فطره، فدیه و کفارت صدقه‌لری فقیرلر حقّی بولغان فرض و واجب صدقه‌لر در. آنلرنی مؤمن و فقیر بولماغان کشیگه بیرو یا که یول توزه‌تو، کوپر اشله‌تو، قویو و چیشمه‌لر یاصاتو، مسجد و مدرسه‌لر صالدرو کبی جمیع خلق فائده‌سی اوچون بولغان عمومی اشلرگه طوتو درست توگلدر.

۵۳) مذکور صدقه‌لردن باشقه صدقه‌لر و هم جمیع هلق فائده‌سی اوچون طوتلغان آقچه‌لر نفل صدقه‌لر در. نفل صدقه‌لری بیرو کوب ثوابلی مستحب عمللردندر.

۵۴) صدقه‌نی کوب بیرو گناهلرنڭ عفو قیلنووینه بلا و آفتلردن امین بولوغه سبب بولور دییلمشدر.

۵۵) فقیرلک و محتاجلق سببلی صدقه صوراغان کشیگه قاتی سوز ئه‌یتو حرامدر. آز بولسه ده، بر نه‌رسه بیرو یا که یاخشی سوز ایله جواب بیرو تییشلدیر.

۵۶) بر نیچه کون ترکلک قیلورلق طعامی یا آقچه‌سی بولغان کشیگه صدقه صوراو حرامدر. اما کییم صالم کبی ضرور بولغان نه‌رسنه‌نی صوراو حرام توگلدر.

۵۷) محتاج بولماغان کشیگه صدقه بیروب آنی تیله‌نچیلککه عادتله‌ندرو مکروهدر.

۵۸) صدقه بیرلگاندن صوڭ بیروچیگه خیر تله‌ب اوشبو دعا اوقولور:

اللّهم احفظ صاحب هذه الصّدقة عن الافات والبلیّات واغفر ذنوبه واکّد ایمانه واکثر امواله ووفّقه علی خیر مقاصده.
معناسی: (ای الله، اوشبو صدقه بیروچینی آفت و بلالردن صاقلاغل و دخی آنڭ گناهلرینی عفو قیلغل، و دخی آنڭ ایمانینی قوّتلی قیلغل، و دخی آنڭ ماللرینی آرتدرغل، و دخی آنی خیرلی مقصودلرینه ایرشدرگل).














































