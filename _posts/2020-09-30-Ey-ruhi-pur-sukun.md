---
layout: post
title: "ای روح پر سکون"
date: 2020-09-30
author: حسین جاوید
dir: rtl
tags: شعر
---

ای منلیگیمده حاکم اولان روح پر سکون،

ای روح منفعل! سنی گؤردوکجه هپ زبون،

گؤردوکجه دائما سنی سرگشته ظنون،

هپ وارلیغین همان اولویور سانکی تار و مار.


سن بختیار ایدین او زمانلار کی بوس-بوتون،

بیر شعر و ذوق ایچینده یاشاردین؛ فقط بو گون،

باق، زشت بین اولوب دا نه بولدون؟ بیر آز دوشون!

هپ کائناتا قارشی نه دیر بونجا اغبرار؟


هر شی سنین گؤزونده بیر افسانه بیر یالان،

بیر آلدانیش دئمک بوتون آلایشِ جهان،

سئومک، سئویلمک، عشق، وفا، خنده یا فغان،

بونلار دا گؤستریش می دیر ای روحِ سرعه‌دار.


آلدانماماق، بو سنجه بو گون ایشته سون مراق،

گویا سرابِ مغفل ایمیش هپ یاقین، اوزاق؛

لکن یئتر، شو حالی بیراق، استه‌مم بیراق!

اصلا تحمّل ائتمه‌یه یوق منده اقتدار.


آلدان بیر آز، یازیق سنه! قهر اولدوغون یئتر،

باق آلدانیب دا، چیرپیناراق زمرهٔ بشر،

دائم قوشار امیدِ سعادتله بی‌خبر،

دائم خیال ایچینده یاشار، هم ده بختیار.


چیق شبهه‌دن، سکونو بیراق، آچ دا بال و پر،

چیرپین فضای ذوق و شطارتده پر ظفر،

قوش دائما محبّته، نفرتدن ائت حذر،

بدبین اولوب دا کندینه دنیایی قیلما تار!


چیرپین کدرلرینله، سرورونلا دائما،

بعضا کدر، دوشونجه، قیریقلیق دا بیر صفا،

سئو، آغلا، اینله! بلکه بولورسان بیر آز شفا،

چیرپین خیال و حس ایله هپ مست و بی‌قرار.


بیر نازلی چهره، یا دوشونور بیر حزین نگاه،

بیر گریه، بیر تبسمِ نازک، درین بیر آه،

بیر شاعرانه منظره، بیر قانلی حربگاه،

خوش بیر شکوفه‌زار و یا تازه بیر مزار.


هر لوحه بیر حقیقتی سؤیلر ترانه دیر،

هر کؤلگه حسّی اوقشایاجاق بیر بهانه دیر،

دنیا نه دیر؟ او ایشته  فرهناک و منکسر،

بیر آشیانِ ذوق و صفا، بیر خراب‌زار.



